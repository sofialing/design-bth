---
---
Redovisning kmom04
=========================

Skrivuppgiften om färgschema var intressant att genomföra, jag valde att analysera tre webbplatser inom samma kategori och som konkurrerar med varandra. Det var intressant att se att alla tre hade valt liknande färgschema och typografi, vilket var något som jag inte tidigare hade reflekterat över. Man skulle kunna tro att de skulle sträva efter att särskilja sig mer från sina konkurrenter.

Min tanke med det minimalistiska temat var att göra designen så avskalat som möjligt, d.v.s använda minimalt med färg och enkel typografi. Därför valde jag att plocka bort de accentfärger som användes i bastemat/föregående kursmoment och istället tillämpat ett akromatiskt färgschema bestående av olika nyanser av vitt och grått. Jag valde även att byta ut flash-bilden till en mer minimalistisk bild. Typografin valde jag att behålla från föregående kmom eftersom jag tycker att typsnittet Futura passar bra till minimalistiska designer.

Till det mörka temat var min tanke att invertera det minimalistiska temat, d.v.s. byta ut vita ytor mot svarta ytor. Då det minimalistiska temat saknar starka kontraster ville jag att detta tema skulle vara väldigt kontrastrikt, därför har jag uteslutande använt mig av svart bakgrundsfärg och vit text. Därmed har även detta tema ett akromatiskt färgschema. Jag ville hålla temat helt svartvitt och har därför valt att inte blanda in någon accentfärg. För att matcha färgschemat valde jag att ändra flash-bilden till en svartvit bild. Till det här temat valde jag att ändra typografin, till sidans ”logo” och h1-rubriker använder jag _Playfair display_ som är en transitional serif och har en stor kontrast mellan hårstreck och grundstreck, vilket jag tyckte passade bra till temat. Som kontrast till Playfair använder jag ett enkelt sans serif typsnitt, _Fira Sans Condensed_, till all övrig text.

I och med bristen på färger i de två första teman har jag valt att använda mycket och starka färger till det sista temat. Jag valde att börja med att hitta en ny flash-bild med starka färger och sen skapa ett färgschema utifrån den bilden, vilket gav ett komplementärt färgschema bestående av olika nyanser av blått samt orange. Jag har valt att mest använda den starkaste blåa nyansen och applicerade den som bakgrundsfärg till både header, footer och byline. Den ljusaste blåa nyanser använde jag som bakgrundsfärg på body för att ge sidan ett lite lugnare utseende. Som accentfärg använder jag den orangea nyansen och applicerade den bl.a. som textfärg till länkar och hover-effect på breadcrumbs och table of contents. Till detta tema valde jag att använda en slab serif, _Patua One_, till alla rubriker och kombinerar det med san serif typsnittet _Fira Sans Condensed_. Jag ville ha en mer ”lekfull” typografi till det här temat och jag tyckte det passade bra at använda en slab serif då.

För att lösa uppgiften började jag med att skapa en kopia av temat från kmom03 och skapade sen ett nytt bastema med hjälp av en ny modul ”design_kmom04.less”. I denna modul klistrade jag in de delar från kmom03 som jag ville kunna använda och anpassa för att skapa nya teman.
Jag bytte ut de befintliga värdena till variabler för att enkelt kunna göra anpassningarna i respektive tema. Sist skapade jag nya less-filer till respektive tema där jag bara ändrade variablernas värden.

Mitt TIL i detta kursmoment är att jag lärde mig hur man enkelt och snabbt kan skapa olika teman med hjälp av less och variabler.
