---
---
Redovisning kmom10
=========================

### Uppdrag 1: Analys aktuell webbplatsdesign
På uppdrag av företaget Sök under har jag gjort en analys av aktuell webbplatsdesign. Min analys har jag valt att göra på fyra av de största kommunikationsbyråerna i Sverige: Forsman & Bodenfors, Åkestam Holst, Nord DDB och Stendahls. Urvalet baserade jag på listan med nomineringar till Årets Byrå 2018.

I och med att urvalet arbetar med kommunikation och design så tänkte jag att det skulle vara intressant att se vilka trender deras webbplatser följer. I min undersökning kom jag fram till att deras design är snarlik varandra och bygger på liknande designelement och designprinciper. Hela analysen finns att läsa [här](rapport/webbplatsdesign).

### Uppdrag 2: Analys valfri 
På uppdrag av organisationen Valfrihet har jag genomfört en valfri analys inom området design och webbplatser. Eftersom det är viktigt att en webbplats måste fungera lika på bra alla enheter oavsett skärmstorlek är det viktigt att göra webbplatsen responsiv. Därför har jag valt att genomföra en analys av responsiv webbdesign där jag undersöker hur designen anpassar sig och vilka tekniker som används.

Undersökningen baseras på ett urval av fyra stora företag i Sverige: ICA, SJ, Åhlens och Handelsbanken. För att genomföra undersökningen har jag valt att göra en avgränsning och studerar samtliga webbplatser vid tre olika ”breakpoints”. Jag har valt att undersöka både hur designen rent visuellt anpassar sig efter olika skärmstorlekar samt tekniken bakom genom att studera CSS-koden i DevTools. Hela analysen finns att läsa [här](rapport/design-och-webbplatser).

### Uppdrag 3: Webbplats 
Till uppdraget valde jag kund 3, egenföretagaren Bew Gorp, för att det var den kund som jag spontant fick mest idéer till efter att ha läst de olika beskrivningarna. För att skapa webbplatsen har jag valt att göra en ny installation av ramverket. Jag tyckte att det verkade onödigt krångligt att kopiera och använda me/redovisa som grund eftersom den redan innehåller så mycket innehåll och LESS-kod som inte behövdes till projektet. Det kändes bättre att få en ren start och slippa gamla filer som ligger och skräpar. Det kändes också som en möjlighet att repetera tidigare kursmoment.

Med ramverket installerat och på plats var det dags att fylla på med innehåll. Jag började med att skapa en startsida, en about-sida samt en bloggsida. Med grunden på plats fyllde jag sidorna med innehåll, texterna som finns på sidorna har fått inspiration till på en mängd olika webbplatser och bilderna kommer från [Pexels.com](https://www.pexels.com/).

När jag skapade sidorna har jag experimenterat och testat mig fram med frontmatter och olika vyer och templatefiler. Jag har jobbat mycket med olika kolumner på sidorna och det kändes bättre att skapa kolumnerna med templatefiler istället för att lägga olika div-element direkt i markdown-filerna. Dock är jag inte helt insatt i hur frontmatter och templatefiler fungerar så jag har kanske gjort det onödigt rörigt i mina filer, men jag kände att det viktigaste var att designen blev som jag ville.

Webbplatsen innehåller alla de element som efterfrågas i uppgiftsbeskrivningen samt är responsiv och fungerar på olika enheter. Alla bilder på webbplatsen är anpassade med Cimage för att minska laddningstiden.

### Uppdrag 4: Tema
Min tanke är att Bew Gorp driver en nystartad webbyrå och därför gjorde jag en del research och sökte inspiration till designen från andra likande webbyråer och webbdesigners. Min tanke med det här temat är att designen ska följa dagens trender inom webbdesign och att den ska vara ljus, luftig och åt det minimalistiska hållet.

När jag hade fått en bild av hur jag ville att designen skulle se ut började jag med att göra en kopia av det senaste temat från kmom06 och använde det som en utgångspunkt. LESS-koden valde jag senare att strukturera upp och delade in all kod i olika moduler för att minimera antalet rader i varje fil.

På startsidan möts användaren av en fullscreen flash-bild med tillhörande text, denna bild fungerar som en visuell ingång i designen och bidrar till att sätta stämningen på webbplatsen. På undersidorna har jag valt att ge flash-bilden mindre fokus. Navigationsmenyn har jag gett en fast position högst upp på sidan så att den stannar kvar när man scrollar på sidan, vilket gör det enkelt för användaren att navigera på webbplatsen. Startsidan och undersidorna har en design bestående av kolumner i olika storlekar och med centrerad text. Alla sidor har en footer bestående av fyra kolumner med diverse kontaktinformation.

Temat har en gridbaserad layout, både vertikalt och horisontellt. Temat innehåller både regioner med en fast bredd och relativ bredd, exempelvis är inner-wrap-header 95% bred och inner-wrap-flash är 100% medan resterande inner-wrap har en max-width på 1280px.

### Uppdrag 5: Tema alternativt
Jag har även valt att skapa ett alternativt tema till webbplatsen. Till detta tema ville jag använda mer färg och har valt att använda en färgpalett bestående av varma färger, vilket blir en kontrast till standard temat som har en färgpalett med kalla färger. Det alternativa temat bygger på en kopia av standard temat och tillhörande LESS-filer. Jag valde att göra en kopia av temat och inte arbeta med variabler när jag skapade temat för att jag ville ha bättre kontroll och enkelt kunna ändra alla delar i designen utan att först definiera variabler.

Det första jag ändade till det alternativa temat var färgerna och byta ut dem till den nya färgpaletten. För att ytterligare förändra känslan i designen valde jag att byta ut flash-bilderna. Jag valde även att ersätta navigationsmenyn med en enklare variant bestående endast av logotyp och en hamburgermeny placerad direkt på flash-bilden. Layouten har jag valt att inte göra några större ändringar på, några ändringar är bl.a. att rubriker är vänsterjusterade istället för centrerade och att knapparna är ersatta med enklare länkar med en pil. I region-columns-below har de två kolumnerna ersatts med fullbredd som staplas på varandra och fått en bakgrundsbild med en övertoning.

Till detta tema valde jag även att experimentera med det typografiska gridet och ändrade @magicNumber och @fontSizeBody för att få större och luftigare typografi.

Både standard temat och det alternativa temat följer alla krav som uppgiftsbeskrivningen ställde. De följder både det horisontella och det vertikala gridsystemet samt är fullt responsiva. Mer att läsa om designen finns att läsa [här](http://www.student.bth.se/~soln18/dbwebb-kurser/design/me/proj/htdocs/design).

### Uppdrag 6: Förklara strukturen kring temat
Jag tyckte att LESS-koden till min redovisa-sida kändes rörig och att den saknade en struktur, så i det här projektet har jag strävat efter att skapa en tydlig struktur för att göra det enkelt att hitta i koden. Jag har tagit nytta av LESS-formatet och valt att dela upp koden i olika moduler.

Jag har delat upp koden så att varje del/region av webbplatsen har fått en egen modul, på så vis blir det enklare att underhålla koden och man slipper scrolla genom massor med kod. [Här](http://www.student.bth.se/~soln18/dbwebb-kurser/design/me/proj/htdocs/design) förklaras det mer utförligt hur LESS-koden hänger ihop och vad varje modul gör.

### Allmänt om projektet
Till en början gick det bra att genomföra projektet, det upprepade i princip allt vi har gjort i kursen så det var inga större svårigheter. Men på grund av personliga omständigheter var jag tvungen att hastigt få färdigt projektet så jag är inte 100% nöjd med resultatet, jag hade velat lägga mer tid på ”the final touch” och olika smådetaljer.

Jag stötte inte på några större problem, det enda som strulade för mig var när jag skulle publicera projektet på studentservern och varken bilder eller länkar fungerade. Det visade sig att jag hade råkat missa att ändra i .htaccess filen. Jag hade även lite problem med att navigationsmenyn i standard temat blev för bred vilket ledde till en vertikal scrollbar, lyckades aldrig hitta vad som var fel så fick lösa det med overflow-x: hidden.

Uppdrag 3-5 tyckte jag var bra och rimliga uppdrag att genomföra. Det som var mest krävande att göra var analyserna, jag tyckte att det var svårt att hitta på något bra område till den valfria analysen. Jag kan tycka att de analyser som vi har gjort i tidigare kursmoment är tillräckligt, även om det var intressant och givande att undersöka designtrender och responsiv webbdesign.

### Feedback om kursen
Jag tycker att det har varit en bra och givande kurs, även om jag redan har kunskaper inom design. Det har varit kul att lära mig mer om hur man designar webbplatser och olika tekniker för att underlätta jobbet. Jag har velat lära mig använda en CSS preprocessor tidigare så det var bra att LESS introducerades. Jag tycker att det är väldigt smidigt att använda LESS för att skapa CSS-kod. Nu vill jag även lära mig grunderna i SASS.

Jag ger kursen en 8 av 10 i betyg. Jag tycker att det har varit för många analyser att göra och om man inte har några tidigare erfarenheter av design kan jag tänka mig att det har varit mycket att ta in i kursen.
