---
---
Redovisning kmom03
=========================

Att vara styrd av ett vertikalt grid tycker jag inte alls är hämmande – snarare tvärtom. Som grafisk formgivare är jag van vid att arbeta med gridsystem och tycker det är skönt att kunna tillämpa det på webbdesign eftersom det är ett bra hjälpmedel för att skapa struktur och placera ut innehåll på webbplatsen. Samma sak gäller det typografiska gridet, jag tycker att det var smidigt att använda och det känns jättebra att ha en metod som gör det lätt att få olika element  att linjera. När olika element i en design inte linjerar med varandra är något av de värsta jag vet när det kommer till formgivning, det får designen att se slarvig och oprofessionell ut.

När det kommer till webbutveckling har jag inte jobbat med någon liknande gridbaserad layoutteknik på det här sättet tidigare. Jag har tidigare mest gått på känsla och skapat kolumner med ren css-kod, d.v.s. bredd angivet i procent tillsammans med float. Så det känns bra att lära sig ett bättre tillvägagångssätt.

Typsnittet som jag valde till det här momentet är ett av mina favoriter, Futura, som jag av en slump upptäckte fanns tillgänglig på Typekit. Futura är en geometrisk sans-serif och anledningen till att jag gillar det är för att det är ett väldesignat samt tidlöst enkelt och tydligt typsnitt. Jag tyckte det kändes som ett passande typsnitt att använda i en kurs om design.

Att jobba med LESS och moduler börjar kännas bra och det har gått smidigare i detta kursmoment än i de tidigare. Dock har jag i det här kursmomentet valt att inte återanvända någon av modulerna från de tidigare momenten. I och med att det blev en del förändringar i designen när jag tillämpade det vertikala och typografiska gridet så kändes det smidigare att börja om med nya moduler och bara klistra in några kodrader från de gamla modulerna.

Jag tyckte att det gick väldigt bra att göra webbplatsen responsiv med hjälp av det vertikala gridet, det var väldigt enkelt att justera kolumnerna för att få layouten att anpassa sig till mindre enheter.

Mitt TIL för detta kursmoment är att jag fick lära mig att skapa ett typografisk grid som gör det lätt att få olika element och innehåll att linjera på ett bra sätt.
